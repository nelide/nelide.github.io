---
title: L'Amore
author: Nelide
category: literature
layout: post
---


"Mamma, che cos'è l'amore?"

Eh, che domanda difficile, figlia mia.

L'amore è quella cosa che provi ad esempio quando sei nata tu, eri bruttina, con tanti capelli neri, il viso arrossato e denso di foruncoli, il naso una specie di castagna schiacciata....eppure io ti vedevo bellissima! 

Perché sai è proprio vero che l'amore è cieco, ma non come rinuncia  ad uno dei "sensi", anzi, te ne regala uno in più: il *senso della vita* che senza amore sarebbe grigia e triste!

L'amore è quella cosa che quando guardi negli occhi il tuo cane ti verrebbe da parlargli come a un umano, infatti lo fai, lo abbracci, lo riempi di baci e ti preoccupi se scorgi in lui qualcosa che non va.

L'amore è preparare una pietanza per qualcuno, anche quando sei stanca, anche quando ti accorgi di non avere quell'ingrediente che ti serve e sei in pigiama e piove ma tu ti vesti e corri a comprarlo, perché non ti pesa farlo.

L'amore è la tristezza che ti assale quando vivi un momento bellissimo o una situazione speciale  e chi vorresti accanto invece è lontano, perché l'amore è condivisione. Vorresti che i suoi occhi fossero i tuoi per godere del bello insieme. Già amore è "insieme."

Insomma tesoro mio, l'amore è quando ti accorgi che se pensi a qualcuno il cuore nel petto ti sorride, lo avverti fisicamente quel sorriso, quel balzo ed è bellissimo, è un dono e allora non ti resta che voltare gli occhi ù e sussurrare un "Grazie"...