---
title: La macchina perfetta
author: Nelide
category: literature
layout: post
---

Buongiorno amici, ho sempre pensato che il corpo umano fosse una macchina perfetta.

Altro che Concorde, altro che Tesla, altro che Space shuttle..il corpo umano, quello sì che funziona come un orologio svizzero. Un meccanismo delicato e sincrono, il battito, il flusso del sangue, la digestione, lo sbattere delle ciglia e il respiro.. Già l'ho sempre pensato...fino a quando non ho cambiato marca di acqua minerale o forse è stata l'anagrafica! Naaa è stata l'acqua, si colpa sua. Be' accade che sia notte, tu stia dormendo, comoda, al calduccio magari ti fa compagnia un sogno, di quelli belli belli e poi.. apri l'occhio e sai che devi alzarti, sì lo sai. Provi a fare finta di nulla, pensi tra te "ma no adesso mi rigiro, mi riaddormento, magari continuo anche a sognare" invece no, niente la pancia sta per esplodere, hai un dolorino ormai al basso ventre che è più che un fastidio, avete presente quando andate in una toilette pubblica e qualcuno bussa scostumatamente alla porta ? Bè ora è la vostra vescica che sgarbatamente bussa al vostro sonno, dovete alzarvi, non c'è più tempo, la pipì chiama, maledetta!

Così nel freddo della notte, a piedi nudi e con occhi cisposi raggiungete l'agognato water come Mosè la Terra Promessa e vi liberate.. Ah soave sensazione, tutto torna nella norma, siete sollevate e felici manco aveste vinto al Superenalotto. Però sono le 3 di notte e forse forse, pensate, il corpo umano non è così perfetto: potrebbe avere delle riserve più ampie, che so dei bacini sconfinati all'uopo, ma no dai non è colpa sua, è l'acqua dev'essere quella, per forza, non può essere altrimenti.

Domani cambio marc..ZZZzz